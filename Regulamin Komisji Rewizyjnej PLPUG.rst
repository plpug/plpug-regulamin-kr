**Stowarzyszenie Polska Grupa Użytkowników Pythona**

**Regulamin Komisji Rewizyjnej**

§ 1.

Komisja Rewizyjna jest organem kontrolnym, działającym w imieniu i z upoważnienia Walnego Zebrania Członków Stowarzyszenia Polskiej Grupy Użytkowników Pythona

§ 2.

Skład oraz sposób wyboru Komisji Rewizyjnej określa Statut.

§ 3

W przypadku zmniejszenia się liczby członków poniżej 3 osób Komisja Rewizyjna zobowiązana jest do dobrania osób do Komisji na zasadzie wspólnego ustalenia obecnych członków.
Najbliższe walne zebranie zwyczajne lub zwołane w tym celu walne zebranie nadzwyczajne zatwierdza lub odrzuca dokonane zmiany.

§ 4

Członkowie komisji mogą być odwołani na podstawie uchwały walnego zebrania w przypadku, gdy:

#. nie wywiązują się z obowiązku członka Stowarzyszenia i komisji, 
#. działają na szkodę Stowarzyszenia. 


§ 5

Zadania Komisji Rewizyjnej wynikają ze Statutu, a szczegółowo określone są:

#. Przeprowadzanie przynajmniej raz w roku kontroli działalności merytorycznej i finansowej Stowarzyszenia z uwzględnieniem celowości, rzetelności, prawidłowości oraz zgodności z przepisami Statutu Stowarzyszenia i uchwał władz, z wyjątkiem Sądu Koleżeńskiego.
#. Kontrolowanie przestrzegania zasad prawidłowego gospodarowania funduszami i majątkiem Stowarzyszenia.
#. Składanie sprawozdań ze swej działalności na walnym Zebraniu Członków i zgłaszanie wniosków o udzielenie, lub odmowę udzielenia, absolutorium Zarządowi bądź w stosunku do każdego członka Zarządu oddzielnie.
#. Przedkładanie Zarządowi protokołów pokontrolnych wraz z wnioskami.
#. Występowanie z żądaniem zwołania Nadzwyczajnego Walnego Zebrania Członków w razie stwierdzenia niewywiązywania się przez Zarząd z jego statutowych obowiązków, a także prawo żądania zwołania zebrania Zarządu w sprawach nie cierpiących zwłoki.

§ 6

Komisja rewizyjna wykonuje swoje czynności na posiedzeniach oraz przez swoich członków, którym zleca wykonywanie powierzonych zadań.

§ 7

Posiedzenia Komisji zwołuje przewodniczący, nie rzadziej, niż dwa razy w roku oraz na każde żądanie dwóch członków komisji. O terminie posiedzenia członkowie komisji winni być powiadomieni przynajmniej dwa tygodnie wcześniej.


§ 8

W posiedzeniach Komisji mogą brać udział osoby zaproszone przez Przewodniczącego.

§ 9

Członkom Komisji przysługuje zwrot kosztów przejazdu, a także wydatków poniesionych w związku z realizacją wyznaczonych zadań.

§ 10

Komisja Rewizyjna przy wykonywaniu swoich kontrolnych funkcji, w przypadku wyjątkowo skomplikowanej kwestii, może skorzystać z usług specjalisty z danej dziedziny wiedzy, również spoza Stowarzyszenia

§ 12

W celu wykonania swych statutowych zadań komisja ma prawo żądać od zarządu, członków i pracowników Stowarzyszenia wszelkich sprawozdań i wyjaśnień, przeglądać księgi, dokumenty i sprawdzać stan majątku Stowarzyszenia.

§ 13

Zalecenia komisji rewizyjnej mogą być przekazane zarządowi w formie ustnej, w czasie obrad zarządu lub na piśmie. Fakt ten winien być odnotowany w dokumentacji komisji.

§ 14

Z czynności kontrolnych komisja sporządza protokół zawierający:
#. datę i przedmiot kontroli,
#. nazwiska osób przeprowadzających kontrolę oraz ewentualnie osób obecnych podczas kontroli, 
#. wykaz dokumentów, na podstawie których wydano ocenę i wynik kontroli.

§ 15

Z każdego posiedzenia i czynności komisji rewizyjnej powinien być sporządzony protokół zawierający podjęte decyzje, uchwały i ustalenia. Protokół podpisują wszyscy obecni członkowie komisji.

§ 16

#. Uchwały Komisji zapadają większością głosów przy obecności co najmniej trzech członków.
#. W przypadku równej liczby głosów „za” i „przeciw” decyduje głos przewodniczącego Komisji.
#. W uzasadnionych nie cierpiących zwłoki przypadkach głosowanie może się odbyć w drodze ustalenia telefonicznego, korespondencyjnego bądź za pomocą dowolnego środka komunikacji zdalnej.

§ 17

#. Komisja prowadzi rejestr swoich uchwał i wniosków.
#. Za prawidłowość dokumentacji odpowiada Sekretarz.

§ 18

Regulamin Komisji Rewizyjnej wchodzi w życie z chwilą jego uchwalenia przez nią samą.



